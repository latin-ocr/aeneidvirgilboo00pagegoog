AENEIDOS LIB. V

ecce deus ramum Lethaeo rore madentem
vique soporatum Stygia super utraque quassat
tempora, cunctantique natantia lu‘mina solvit.
vix primos inopina quies laxaverat artus:
et superincumbens cum puppis parte revulsa
cumque gubernaclo liquidas proiecit in undas
praecipitem, ac socios nequiquam saepe vocantem: 860
ipse⁸ volans tenues se sustulit ales ad auras
currit iter tutum non setius aequore classis,
promissisque patris Neptuni interrita fertur.
iamque adeo scopulos Sirenum advecta subibat,
difficiles quondam, multorumque ossibus albos;
tum rauca adsiduo longe sale saxa sonabant,
cum pater amisso fluitantem errare magistro
sensit, et ipse ratem nocturnis rexit in undis,
multa gemens, casuque animum concussus amici :

‘o nimium caelo et pelago confise serene, 870
nudus in ignota, Palinure, iacebis harena !'

 

